Jeśli faktycznie będzie to Legia, to będzie ona rozstawiona, czyli teoretycznie najmocniejszym rywalem na którego mogłaby trafić byłby mistrz Estonii lub Czarnogóry. W drugiej rundzie w grze zostają poważniejsze ekipy, ale i tam Legia byłaby rozstawiona. Wśród potencjalnych rywali znaleźliby się tam już jednak Maribor, Ferencvaros, czy Apollon Limassol.

Aby być rozstawionym w trzeciej rundzie Legia musiałaby liczyć na potknięcia czterech wyżej notowanych rywali. Jeśli Wojskowi awansowaliby dalej, to byliby już pewni gry w fazie grupowej Ligi Europy, a przed nimi były dwumecz o awans do Ligi Mistrzów. Porażka w trzeciej rundzie oznacza z kolei konieczność gry w czwartej rundzie eliminacji do Ligi Europy. Tam Legia byłaby już rozstawiona.

Trudniejsza droga czekałaby pozostałe polskie drużyny, które rywalizowałyby w eliminacjach do nowych rozgrywek, czyli Ligi Konferencji Europy. I tak zdobywca trzeciego miejsca grałby od pierwszej rundy, gdzie mógłby być rozstawiony. Drużyna z drugiego miejsca oraz zdobywca Pucharu Polski grałyby od drugiej rundy, ale ich szansa na rozstawienie byłaby minimalna. Niewykluczone więc, że już tam zakończy się ich przygoda z pucharami.

Losowanie eliminacji pucharów zaplanowano na 8 czerwca. Wcześniej jednak musimy poznać rozstrzygnięcia w PKO Ekstraklasie. 