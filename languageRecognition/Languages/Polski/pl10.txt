W Polsce wykonano dotąd 8 mln 702 tys. 677 szczepień przeciw COVID-19, w tym pierwszą dawką 6 mln 425 tys. 608; w pełni zaszczepionych jest 2 mln 277 tys. 69 osób - wynika z danych rządowych.

Morawiecki we wpisie w mediach społecznościowych wyjaśnia szczegółowo "co konkretnie oznacza przyspieszenie Narodowego Programu Szczepień".

"Do końca kwietnia otrzymamy jeszcze 3,6 miliona dawek szczepionki od 4 producentów - Pfizer, Moderna, Astra Zeneca i J&J (biorąc pod uwagę aktualne deklaracje producentów)" - informuje.

"Natomiast w maju czekają nas: 4 cotygodniowe transporty po 1,2 miliona dawek oraz planowana na ostatni dzień miesiąca jedna wielka dostawa 2,4 miliona szczepionek - wszystkie od firmy Pfizer. Do tego dojdą (wciąż w trakcie potwierdzania) dostawy od firm Moderna i Astra Zeneca, J&J o łącznej wielkości prawie 3,5 miliona dawek. W czerwcu, jeżeli wszystko przyjdzie zgodnie z planem dostaw, Polska otrzyma rekordowe 13 750 000 dawek szczepionki" - dodaje.

"Zgodnie ze stanem wiedzy i deklaracjami producentów na dzień dzisiejszy, łącznie do końca II kwartału powinniśmy otrzymać ponad 27 milionów dawek! Rząd przygotował ponad 7000 punktów szczepień w całym kraju, a kolejne są w trakcie organizacji" - podkreśla premier.
