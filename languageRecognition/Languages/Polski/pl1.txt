W 1526 roku Mazowsze, a wraz z nim Warszawa, zostało przyłączone do Korony. Wydarzenie to miało ogromny wpływ na rozwój miasta. Mieszczaństwo otrzymało wiele przywilejów. Dzięki ułatwieniom podatkowym, rozwijać się mógł handel oraz wszelkie przejawy mieszczańskiej przedsiębiorczości. W tym właśnie czasie Warszawa zyskała na znaczeniu. W dworze jazdowskim zamieszkała, po śmierci Zygmunta Starego, królowa Bona. Także jej syn, Zygmunt August, wolał przebywać w Warszawie niż w Krakowie. Dlatego też w 1569 roku na sejmie w Lublinie (na którym zawarto słynną unię lubelską – z Litwą) uchwalono, że Warszawa będzie miejscem obrad sejmów walnych Korony i Wielkiego Księstwa Litewskiego. W 1573 roku stała się ona także miejscem elekcji polskich władców.
Do prawdziwego ustołecznienia Warszawy przyczynił się bezpośrednio pożar Wawelu w 1595 roku, po którym to król Zygmunt III Waza przeniósł swą rezydencję, dwór królewski oraz wszystkie urzędy koronne z Krakowa do Warszawy. Wraz z Zamkiem Królewskim rozwijało się całe miasto i do 1610 roku Warszawa stała się praktycznie, choć jeszcze nie formalnie, stolicą Rzeczypospolitej.
Niestety złote lata rozwoju Warszawy nie trwały długo. Podupadła ona w okresie wojen polsko-szwedzkich (potopu szwedzkiego), w latach 1655-1660. Wywieziono wtedy wiele dzieł sztuki, obrazów, zbiorów bibliotek, kolekcję arrasów, relikwie i elementy architektoniczne.